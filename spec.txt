
Θέμα εργασίας

Λογισμικό εφαρμογής παιχνιδιού «Μονοναυμαχία»
Περιγραφή
Μονοναυμαχία

    Το παιχνίδι είναι μια μονομαχία με πλοία, μια μονοναυμαχία. Στη βασική εκδοχή του παίζεται από δύο αντίπαλους παίκτες, και διεξάγεται σε γύρους. Ο κάθε παίκτης είναι καπετάνιος σε ένα πλοίο, στο οποίο δίνει εντολές πλοήγησης και βολών. Στόχος είναι να αποφύγει τις αντίπαλες βολές και να καταβυθίσει το αντίπαλο πλοίο. Ταυτόχρονα, θα πρέπει να αποφύγει την πρόσκρουση σε βράχους, στη στεριά και σε οτιδήποτε άλλο αντικείμενο στο πεδίο της ναυμαχίας.
    Το παιχνίδι εκτυλίσσεται σε ένα χάρτη δύο διαστάσεων. Το πεδίο της ναυμαχίας είναι κλειστό, με δυνατότητα να περιλαμβάνει στοιχεία στεριάς, όπως χερσόνησοι, νησιά κ.α. Η πρόσκρουση σε στεριά ισοδυναμεί με ήττα, ενώ το όριο του πεδίου περιορίζει την κίνηση των πλοίων.
    Στην αρχή του κάθε γύρου, ο κάθε παίκτης, ξεχωριστά και κρυφά από τον άλλον, δίνει τις οδηγίες για την πλοήγηση του πλοίου του. Όταν αμφότεροι οι παίκτες ολοκληρώσουν τις οδηγίες πλοήγησης, εκτελείται εξελικτικά η μετακίνηση των πλοίων τους. Στο μέσο της διαδρομής η μετακίνηση διακόπτεται, για να δώσουν οι παίκτες τις οδηγίες των βολών τους, όπως έδωσαν τις οδηγίες πλοήγησης. Στη συνέχεια, ολοκληρώνεται η μετακίνηση των πλοίων, και αμέσως μετά εκτελούνται οι οδηγίες των βολών. Οι παίκτες, παρακολουθώντας την εξελικτική μετακίνηση του αντίπαλου πλοίου έως το μέσο της διαδρομής, θα πρέπει να προβλέψουν την τελική θέση του, ώστε να δώσουν τις κατάλληλες οδηγίες για τις βολές τους.
    Οι οδηγίες για την πλοήγηση προσδιορίζουν την κατεύθυνση και ταχύτητα του πλοίου. Ο κάθε γύρος αντιστοιχεί σε σταθερή χρονική περίοδο, με συνέπεια η μετατόπιση του πλοίου να εξαρτάται από την ταχύτητά του, η οποία έχει ανώτατο όριο.
    Οι οδηγίες για τη βολή προσδιορίζουν την κατεύθυνση και την κλίση της βολής, με σταθερή την ταχύτητα βολής, σύμφωνα με τη φυσικής της κίνησης βλημάτων. Για τη διευκόλυνση των παικτών, μαζί με το χάρτη απεικονίζεται η κατακόρυφη τομή του πεδίου της ναυμαχίας, στη γραμμή που ορίζουν οι θέσεις των αντίπαλων πλοίων.
    Υπάρχει η δυνατότητα διακοπής του παιχνιδιού, με σώσιμο σε αρχείο της τρέχουσας κατάστασής του, δίνοντας τη δυνατότητα να ανακτηθεί και να συνεχιστεί το παιχνίδι σε ύστερη εκτέλεση του προγράμματος.
    Είναι επιθυμητό, όχι όμως απαραίτητο, το παιχνίδι να αποκτήσει επιπλέον δυνατότητες όπως:
        Από Μονοναυμαχία να κλιμακωθεί σε Πολυναυμαχία, με πολλούς μεμονωμένους παίκτες, όλοι εναντίον όλων, ή και με πολλούς παίκτες σε αντίπαλες ομάδες.
        Η εφαρμογή κατ' επιλογή του χρήστη του επιπέδου εφαρμογής της φυσικής των κίνησης των βλημάτων, π.χ. οπισθέλκουσα, ή ακόμα και της μετακίνησης των πλοίων.
        Η δυνατότητα επιλογής μεταξύ τύπων πλοίων, π.χ. πλοία μεγάλης διάστασης, με μικρότερη ανώτατη ταχύτητα αλλά με περισσότερα πυροβόλα, όπου τα περισσότερα πυροβόλα επιτρέπουν πολλαπλές βολές, και πλοία μικρότερης διάστασης, με μεγαλύτερη ανώτατη ταχύτητα, και λιγότερα πυροβόλα.
        Η τρισδιάστατη απόδοση του πεδίου της ναυμαχίας, κατά τον προσδιορισμό των βολών.

Προδιαγραφές

    Πρόγραμμα με κώδικα στη γλώσσα προγραμματισμού C, συμβατό με πρότυπό της. Για τη δόμηση του προγράμματος, είναι υποχρεωτική η δημιουργία συναρτήσεων και επιθυμητή η κατανομή του κώδικα σε πολλαπλές μεταφραστικές μονάδες. Η χρήση οποιωνδήποτε τεχνικών της γλώσσας C είναι θεμιτή, ανεξαρτήτως αν έχουν διδαχθεί στο μάθημα.
    Δεν είναι υποχρεωτικό ο κώδικας να είναι μεταφέρσιμος σε πολλά λειτουργικά συστήματα και σε πολλές αρχιτεκτονικές υπολογιστών.
    Ο κώδικας θα πρέπει να περιλαμβάνει τεκμηρίωση σε σχόλια, όπου θεωρείται χρήσιμο. Ωστόσο, κάθε συνάρτηση θα πρέπει να περιλαμβάνει σχόλιο με:
        την περιγραφή της λειτουργίας της σε σχέση με τις παραμέτρους της, αν έχει,
        την περιγραφή της επιστρεφόμενης τιμής της, αν έχει.
    Το λογισμικό θα πρέπει να συνοδεύεται από τεκμηρίωση με έγγραφο κειμένου. Στο έγγραφο τεκμηρίωσης θα πρέπει να περιλαμβάνονται:
        Εξώφυλλο με τον τίτλο της εργασίας, τα ονόματα των συντελεστών με τα Α.Ε.Μ. τους, τον τίτλο του μαθήματος, το ακαδημαϊκό έτος, τον τίτλο του Τμήματος, της Σχολής και του Πανεπιστημίου.
        Περιεχόμενα
        Σύντομη περιγραφή του λογισμικού
        Οδηγίες μεταγλώττισης του πηγαίου κώδικα, και οδηγίες εγκατάστασης και εκτέλεσης του εκτελέσιμου προγράμματος.
        Οδηγίες χρήσης του λογισμικού
        Παράρτημα με:
            Καταγραφή και περιγραφή όλων των συναρτήσεων που αναπτύχθηκαν στο πρόγραμμα. Κάθε συνάρτηση να περιγράφεται σε τρία μέρη:
                σύνοψη,
                την περιγραφή της λειτουργίας της σε σχέση με τις παραμέτρους της, αν έχει,
                την περιγραφή της επιστρεφόμενης τιμής της, αν έχει.
        Αναφορές για το που αντλήθηκε βοήθεια, κώδικας, κ.τ.λ.
    Άδεια δικαιωμάτων για ανοικτό κώδικα και δωρεάν λογισμικό, π.χ. GPL.

Παραδοτέα

Τα παραδοτέα της εργασίας είναι τα αρχεία:

    του πηγαίου κώδικα, μαζί με όλα τα επιπλέον αρχεία που απαιτούνται για τη μεταγλώττισή του,
    του εκτελέσιμου προγράμματος, μαζί με όλα τα επιπλεόν αρχεία που απαιτούνται για την εκτέλεσή του,
    του έγγραφου τεκμηρίωσης,
    το έγγραφο άδειας δικαιωμάτων ανοικτού ελεύθερου κώδικα.

Τα ονόματα των αρχείων να είναι στο λατινικό αλφάβητο.
Όροι

    Η εργασία μπορεί να είναι ατομική ή από ζεύγος συνεργατών.
    Η εργασία πρέπει να είναι πρωτότυπη ως προς την ανάπτυξή της, στο βαθμό που να μπορεί να χαρακτηριστεί αποτέλεσμα της διανοητικής εργασίας των συμμετεχόντων και όχι κάποιων τρίτων.
    Μπορεί να αναζητηθεί βοήθεια από οπουδήποτε αρκεί να αναφερθούν στην τεκμηρίωση οι πηγές.
    Προσοχή! Κατά τη διάρκεια της ανάθεσης είναι πιθανό να αλλάξουν στοιχεία των προδιαγραφών και της διαδικασίας. Όποτε και αν συμβεί θα ανακοινώνεται με μήνυμα προς όλους τους συμμετέχοντες στο μάθημα.


